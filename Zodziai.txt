Tačiau mes viso šito neturėjome, nes mūsų buvo pernelyg daug, o laiko pernelyg mažai. Pagaliau dėl ko gi mums
reikėtų atgailauti ir už ką gi mums turėtų būti atleista? Taigi italas komisaras liepia visoms tarnyboms veikti, kol bus
duotas galutinis įsakymas išvykti; virtuvėje plušama kaip
ir anksčiau, švaros darbai keičia vienas kitą kaip paprastai,
ir net mažytės mokyklos pradinių ir vidurinių klasių mokytojai kas vakarą veda pamokas. Tik tą vakarą vaikams
nebuvo užduota namų darbų.
Stojo naktis, ir tapo aišku - žmogaus akys niekada neturėtų matyti ir išgyventi to, kas įvyko tą naktį. Tai jautė visi:
nė vienam prižiūrėtojui, nei italui, nei vokiečiui, neužteko
drąsos ateiti pažvelgti, ką daro žmonės, kai žino, kad turės
mirti.
Kiekvienas jų savaip atsisveikino su gyvenimu. Vieni
meldėsi, kiti be saiko gėrė, treti paskutinį kartą svaiginosi pragaištinga aistra. O motinos būdravo taisydamos
valgį kelionei, mazgojo vaikus ir krovė mantą: išaušus
visos spygliuotos vielos buvo nukabinėtos vaikiškais skalbiniais, džiūvančiais vėjyje; jos neužmiršo nei vystyklų,
nei pagalvėlių, nei žaislų, nei begalės smulkių daikčiukų, joms taip gerai pažįstamų, kurių vaikams visad reikia.
Ar ir jūs nebūtumėte taip darę? Jeigu rytoj jus drauge su jūsų kūdikiu turėtų nužudyti, argi neduotumėt jam
šiandien valgyt?